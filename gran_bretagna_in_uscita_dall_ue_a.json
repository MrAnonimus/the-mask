{"content": "7 maggio 2015, elezioni in Gran Bretagna, tra le più importanti dal dopoguerra a detta degli esperti.\nIl risultato sovverte completamente i sondaggi e porta alla vittoria il partito conservatore guidato da David Cameron.\nFesta grande nelle borse di tutta Europa e mercati che vanno in rialzo come non accadeva da tempo, ma c’è un risvolto inquietante che purtroppo va sottolineato: la promessa del confermato premier di indire un referendum entro il 2017 per l’uscita della Gran Bretagna dalla UE.\nBeh a prima vista niente di eccezionale, anche in Italia l’idea di abbandonare l’UE e l’Eurozona è abbastanza diffusa. Ma a detta degli esperti e di un certo Barack Obama, le conseguenze di un abbandono della nave Europa da parte della Gran Bretagna sarebbe un affondamento in pieno stile Titanic per entrambe le parti. Il che è anche abbastanza logico: la Gran Bretagna si troverebbe isolata e con necessità di stipulare nuovamente tutti gli accordi commerciali che con l’uscita dell’UE verrebbero meno. Dovrà comunque sottostare alle precedenti regole per commerciare nell’Ue, ma senza più averne voce in capitolo. Insomma sarebbe come avere la botte vuota e la suocera sobria…\nE per l’UE, e quindi noi, quali sono le conseguenze? Definirle disastrose sarebbe un eufemismo. Infatti gli altri stati membri dell’Unione Europea dovranno farsi carico delle spese sostenute precedentemente dalla Gran Bretagna; si parla di circa 1,4 miliardi in più solo per l’Italia: una spesa in questo momento decisamente insostenibile. Va poi aggiunto anche il crollo degli scambi commerciali da e per la Gran Bretagna che si verificherebbe all’indomani di una sua ipotetica uscita dalla UE.\nIl mio appello va agli elettori britannici (anche se credo che The Mask non arrivi fin là!): che si facciano un rigoroso esame di coscienza prima di decidere una così catastrofica misura", "link": "https://farm6.staticflickr.com/5626/21638937511_d989bfd2bb_o.png", "author": "Alberto Loro"}